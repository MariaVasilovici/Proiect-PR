	Proiectul propus reprezintă dezvoltarea unui sistem de casă inteligentă, care integrează un set de senzori și actuatori pentru monitorizarea și controlul condițiilor din locuință. Acest sistem va oferi utilizatorilor informații valoroase în timp real prin intermediul unei aplicații pe telefon (Blue Alert), având ca scop creșterea siguranței și confortului acestora.

	Sistemul se bazează pe patru senzori: un senzor de temperatură, un senzor PIR (Passive Infrared), un senzor de gaz metan și un senzor de puls. Pe lângă aceștia, proiectul include și un actuator, respectiv un LED care poate fi controlat de la distanță prin aplicație, permițând utilizatorului să-l aprindă sau să-l stingă după necesitate.

	Datele colectate de la senzori vor fi transmise prin protocolul MQTT către un broker local (laptop-ul utilizatorului), iar acestea vor fi vizualizate sub forma unor grafice interactive în aplicație. În plus, sistemul va trimite notificări utilizatorilor în cazurile de detectare a gazului metan sau de mișcare, în funcție de setările din aplicație, sporind astfel securitatea locuinței. Acest proiect își propune să îmbunătățească atât siguranța cât și confortul utilizatorilor prin integrarea eficientă a tehnologiilor IoT (Internet of Things) într-un sistem accesibil și ușor de utilizat.
